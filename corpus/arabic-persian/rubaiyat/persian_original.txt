# رباعیات عمر خیام (Rubaiyat of Omar Khayyam)


=== رباعی شمارهٔ ۱ ===
برخیز بتا بیا ز بهر دل ما
حل کن به جمال خویشتن مشکل ما
یک کوزه شراب تا به هم نوش کنیم
زآن پیش که کوزه ها کنند از گل ما

=== رباعی شمارهٔ ۲ ===
چون عهده نمی شود کسی فردا را
حالی خوش دار این دل پر سودا را
می نوش به ماهتاب ای ماه که ماه
بسیار بتابد و نیابد ما را

=== رباعی شمارهٔ ۳ ===
قرآن که مهین کلام خوانند آن را
گه گاه نه بر دوام خوانند آن را
بر گرد پیاله آیتی هست مقیم
کاندر همه جا مدام خوانند آن را

=== رباعی شمارهٔ ۴ ===
گر می نخوری طعنه مزن مستان را
بنیاد مکن تو حیله و دستان را
تو غره بدان مشو که می می نخوری
صد لقمه خوری که می غلام است آن را

=== رباعی شمارهٔ ۵ ===
هر چند که رنگ و بوی زیباست مرا
چون لاله رخ و چو سرو بالاست مرا
معلوم نشد که در طرب خانه خاک
نقاش ازل بهر چه آراست مرا

=== رباعی شمارهٔ ۶ ===
ماییم و می و مطرب و این کنج خراب
جان و دل و جام و جامه پر درد شراب
فارغ ز امید رحمت و بیم عذاب
آزاد ز خاک و باد و از آتش و آب

=== رباعی شمارهٔ ۷ ===
آن قصر که جمشید در او جام گرفت
آهو بچه کرد و روبه آرام گرفت
بهرام که گور می گرفتی همه عمر
دیدی که چگونه گور بهرام گرفت

=== رباعی شمارهٔ ۸ ===
ابر آمد و باز بر سر سبزه گریست
بی باده گلرنگ نمی باید زیست
این سبزه که امروز تماشاگه ماست
تا سبزه خاک ما تماشاگه کیست

=== رباعی شمارهٔ ۹ ===
اکنون که گل سعادتت پربار است
دست تو ز جام می چرا بیکار است
می خور که زمانه دشمنی غدار است
دریافتن روز چنین دشوار است

=== رباعی شمارهٔ ۱۰ ===
امروز تو را دسترس فردا نیست
واندیشه فردات به جز سودا نیست
ضایع مکن این دم ار دلت شیدا نیست
کاین باقی عمر را بها پیدا نیست

=== رباعی شمارهٔ ۱۱ ===
ای آمده از عالم روحانی تفت
حیران شده در پنج و چهار و شش و هفت
می نوش ندانی ز کجا آمده ای
خوش باش ندانی به کجا خواهی رفت

=== رباعی شمارهٔ ۱۲ ===
ای چرخ فلک خرابی از کینه توست
بی دادگری شیوه دیرینه توست
ای خاک اگر سینه تو بشکافند
بس گوهر قیمتی که در سینه توست

=== رباعی شمارهٔ ۱۳ ===
ای دل چو زمانه می کند غمناکت
ناگه برود ز تن روان پاکت
بر سبزه نشین و خوش بزی روزی چند
زآن پیش که سبزه بردمد از خاکت

=== رباعی شمارهٔ ۱۴ ===
این بحر وجود آمده بیرون ز نهفت
کس نیست که این گوهر تحقیق بسفت
هر کس سخنی از سر سودا گفتند
ز آن روی که هست  کس نمی داند گفت

=== رباعی شمارهٔ ۱۵ ===
این کوزه چو من عاشق زاری بوده ست
در بند سر زلف نگاری بوده ست
این دسته که بر گردن او می بینی
دستی ست که بر گردن یاری بوده ست

=== رباعی شمارهٔ ۱۶ ===
این کوزه که آبخواره مزدوری ست
از دیده شاهی و دل دستوری ست
هر کاسه می که بر کف مخموری ست
از عارض مستی و لب مستوری ست

=== رباعی شمارهٔ ۱۷ ===
این کهنه رباط را که عالم نام است
و آرامگه ابلق صبح و شام است
بزمی ست که واماندۀ صد جمشید است
قصری ست که تکیه گاه صد بهرام است

=== رباعی شمارهٔ ۱۸ ===
این یک دو سه روز نوبت عمر گذشت
چون آب به جویبار و چون باد به دشت
هرگز غم دو روز مرا یاد نگشت
روزی که نیامده ست و روزی که گذشت

=== رباعی شمارهٔ ۱۹ ===
بر چهرۀ گل نسیم نوروز خوش است
در صحن چمن روی دل افروز خوش است
از دی که گذشت هر چه گویی خوش نیست
خوش باش و ز دی مگو که امروز خوش است

=== رباعی شمارهٔ ۲۰ ===
پیش از من و تو لیل و نهاری بوده ست
گردنده فلک نیز به کاری بوده است
هر جا که قدم نهی تو بر روی زمین
آن مردمک چشم نگاری بوده ست

=== رباعی شمارهٔ ۲۱ ===
تا چند زنم به روی دریاها خشت
بیزار شدم ز بت پرستان کنشت
خیام که گفت دوزخی خواهد بود
که رفت به دوزخ و که آمد ز بهشت

=== رباعی شمارهٔ ۲۲ ===
ترکیب پیاله ای که در هم پیوست
بشکستن آن روا نمی دارد مست
چندین سر و پای نازنین از سر دست
از مهر که پیوست  و به کین که شکست

=== رباعی شمارهٔ ۲۳ ===
ترکیب طبایع چو به کام تو دمی ست
رو شاد بزی اگر چه بر تو ستمی ست
با اهل خرد باش که اصل تن تو
گردی و نسیمی و غباری و دمی ست

=== رباعی شمارهٔ ۲۴ ===
چون ابر به نوروز رخ لاله بشست
برخیز و به جام باده کن عزم درست
کاین سبزه که امروز تماشاگه توست
فردا همه از خاک تو برخواهد رست

=== رباعی شمارهٔ ۲۵ ===
چون بلبل مست راه در بستان یافت
روی گل و جام باده را خندان یافت
آمد به زبان حال در گوشم گفت
دریاب که عمر رفته را نتوان یافت

=== رباعی شمارهٔ ۲۶ ===
چون چرخ به کام یک خردمند نگشت
خواهی تو فلک هفت شمر  خواهی هشت
چون باید مرد و آرزوها همه هشت
چه مور خورد به گور و چه گرگ به دشت

=== رباعی شمارهٔ ۲۷ ===
چون لاله به نوروز قدح گیر به دست
با لاله رخی اگر تو را فرصت هست
می نوش به خرمی که این چرخ کهن
ناگاه تو را چو خاک گرداند پست

=== رباعی شمارهٔ ۲۸ ===
چون نیست حقیقت و یقین اندر دست
نتوان به امید شک همه عمر نشست
هان تا ننهیم جام می از کف دست
در بی خبری مرد چه هشیار و چه مست

=== رباعی شمارهٔ ۲۹ ===
چون نیست ز هر چه هست جز باد به دست
چون هست به هر چه هست نقصان و شکست
انگار که هر چه هست در عالم نیست
پندار که هر چه نیست در عالم هست

=== رباعی شمارهٔ ۳۰ ===
خاکی که به زیر پای هر نادانی ست
کف صنمی و چهره جانانی ست
هر خشت که بر کنگره ایوانی ست
انگشت وزیر یا سر سلطانی ست

=== رباعی شمارهٔ ۳۱ ===
دارنده چو ترکیب طبایع آراست
از بهر چه افکندش اندر کم و کاست
گر نیک آمد  شکستن از بهر چه بود 
ور نیک نیامد  این صور عیب که راست

=== رباعی شمارهٔ ۳۲ ===
در پردۀ اسرار کسی را ره نیست
زین تعبیه جان هیچ کس آگه نیست
جز در دل خاک هیچ منزلگه نیست
می خور که چنین فسانه ها کوته نیست

=== رباعی شمارهٔ ۳۳ ===
در خواب بدم مرا خردمندی گفت
کز خواب کسی را گل شادی نشکفت
کاری چه کنی که با اجل باشد جفت 
می خور که به زیر خاک می باید خفت

=== رباعی شمارهٔ ۳۴ ===
در دایره ای که آمد و رفتن ماست
او را نه بدایت نه نهایت پیدا ست
کس می نزند دمی در این معنی راست
کاین آمدن از کجا و رفتن به کجاست

=== رباعی شمارهٔ ۳۵ ===
در فصل بهار اگر بتی حور سرشت
یک ساغر می دهد مرا بر لب کشت
هر چند به نزد عامه این باشد زشت
سگ به ز من است اگر برم نام بهشت

=== رباعی شمارهٔ ۳۶ ===
دریاب که از روح جدا خواهی رفت
در پرده اسرار فنا خواهی رفت
می نوش ندانی از کجا آمده ای
خوش باش ندانی به کجا خواهی رفت

=== رباعی شمارهٔ ۳۷ ===
ساقی گل و سبزه بس طربناک شده ست
دریاب که هفته دگر خاک شده ست
می نوش و گلی بچین که تا درنگری
گل خاک شده ست و سبزه خاشاک شده ست

=== رباعی شمارهٔ ۳۸ ===
عمری ست مرا تیره و کاری ست نه راست
محنت همه افزوده و راحت کم و کاست
شکر ایزد را که آنچه اسباب بلا ست
ما را ز کس دگر نمی باید خواست

=== رباعی شمارهٔ ۳۹ ===
فصل گل و طرف جویبار و لب کشت
با یک دو سه اهل و لعبتی حور سرشت
پیش آر قدح که باده نوشان صبوح
آسوده ز مسجد ند و فارغ ز کنشت

=== رباعی شمارهٔ ۴۰ ===
گر شاخ بقا ز بیخ بختت رسته ست
ور بر تن تو عمر لباسی چست است
در خیمه تن که سایبانی ست تو را
هان تکیه مکن که چارمیخش سست است

=== رباعی شمارهٔ ۴۱ ===
گویند کسان بهشت با حور خوش است
من می گویم که آب انگور خوش است
این نقد بگیر و دست از آن نسیه بدار
که آواز دهل شنیدن از دور خوش است

=== رباعی شمارهٔ ۴۲ ===
گویند مرا که  دوزخی باشد مست 
قولی ست خلاف  دل در آن نتوان بست
گر عاشق و می خواره به دوزخ باشند
فردا بینی بهشت همچون کف دست

=== رباعی شمارهٔ ۴۳ ===
من هیچ ندانم که مرا آن که سرشت
از اهل بهشت کرد یا دوزخ زشت
جامی و بتی و بربطی بر لب کشت
این هرسه مرا نقد و تو را نسیه بهشت

=== رباعی شمارهٔ ۴۴ ===
مهتاب به نور دامن شب بشکافت
می نوش دمی بهتر از این نتوان یافت
خوش باش و میندیش که مهتاب بسی
اندر سر خاک یک به یک خواهد تافت

=== رباعی شمارهٔ ۴۵ ===
می خوردن و شادبودن آیین من است
فارغ بودن ز کفر و دین دین من است
گفتم به عروس دهر کابین تو چیست
گفتا دل خرم تو کابین من است

=== رباعی شمارهٔ ۴۶ ===
می لعل مذاب است و صراحی کان است
جسم است پیاله و شرابش جان است
آن جام بلورین که ز می خندان است
اشکی است که خون دل در او پنهان است

=== رباعی شمارهٔ ۴۷ ===
می نوش که عمر جاودانی این است
خود حاصلت از دور جوانی این است
هنگام گل و باده و یاران سرمست
خوش باش دمی که زندگانی این است

=== رباعی شمارهٔ ۴۸ ===
نیکی و بدی که در نهاد بشر است
شادی و غمی که در قضا و قدر است
با چرخ مکن حواله کاندر ره عقل
چرخ از تو هزار بار بیچاره تر است

=== رباعی شمارهٔ ۴۹ ===
در هر دشتی که لاله زاری بوده ست
از سرخی خون شهریاری بوده ست
هر شاخ بنفشه کز زمین می روید
خالی ست که بر رخ نگاری بوده ست

=== رباعی شمارهٔ ۵۰ ===
هر ذره که در خاک زمینی بوده ست
پیش از من و تو تاج و نگینی بوده ست
گرد از رخ نازنین به آزرم فشان
کآن هم رخ خوب نازنینی بوده ست

=== رباعی شمارهٔ ۵۱ ===
هر سبزه که بر کنار جویی رسته ست
گویی ز لب فرشته خویی رسته ست
پا بر سر سبزه تا به خواری ننهی
کآن سبزه ز خاک لاله رویی رسته ست

=== رباعی شمارهٔ ۵۲ ===
یک جرعه می ز ملک کاووس به است
از تخت قباد و ملکت طوس به است
هر ناله که رندی به سحرگاه زند
از طاعت زاهدان سالوس به است

=== رباعی شمارهٔ ۵۳ ===
چون عمر به سر رسد چه شیرین و چه تلخ
پیمانه چو پر شود چه بغداد و چه بلخ
می نوش که بعد از من و تو ماه بسی
از سلخ به غره آید از غره به سلخ

=== رباعی شمارهٔ ۵۴ ===
آنان که محیط فضل و آداب شدند
در جمع کمال شمع اصحاب شدند
ره زین شب تاریک نبردند برون
گفتند فسانه ای و در خواب شدند

=== رباعی شمارهٔ ۵۵ ===
آن را که به صحرای علل تاخته اند
بی او همه کارها بپرداخته اند
امروز بهانه ای درانداخته اند
فردا همه آن بود که درساخته اند

=== رباعی شمارهٔ ۵۶ ===
آن ها که کهن شدند و این ها که نوند
هر کس به مراد خویش یک تک بدوند
این کهنه جهان به کس نماند باقی
رفتند و رویم دیگر آیند و روند

=== رباعی شمارهٔ ۵۷ ===
آن کس که زمین و چرخ و افلاک نهاد
بس داغ که او بر دل غمناک نهاد
بسیار لب چو لعل و زلفین چو مشک
در طبل زمین و حقه خاک نهاد

=== رباعی شمارهٔ ۵۸ ===
آرند یکی و دیگری بربایند
بر هیچ کسی راز همی نگشایند
ما را ز قضا جز این قدر ننمایند
پیمانه عمر ماست می پیمایند

=== رباعی شمارهٔ ۵۹ ===
اجرام که ساکنان این ایوان اند
اسباب تردد خردمندان اند
هان تا سر رشته خرد گم نکنی
کآنان که مدبرند سرگردان اند

=== رباعی شمارهٔ ۶۰ ===
از آمدنم نبود گردون را سود
وز رفتن من جلال و جاهش نفزود
وز هیچ کسی نیز دو گوشم نشنود
کاین آمدن و رفتنم از بهر چه بود

=== رباعی شمارهٔ ۶۱ ===
از رنج کشیدن آدمی حر گردد
قطره چو کشد حبس صدف در گردد
گر مال نماند سر بماناد به جای
پیمانه چو شد تهی دگر پر گردد

=== رباعی شمارهٔ ۶۲ ===
افسوس که سرمایه ز کف بیرون شد
وز دست اجل بسی جگرها خون شد
کس نآمد از آن جهان که پرسم از وی
کاحوال مسافران دنیا چون شد

=== رباعی شمارهٔ ۶۳ ===
افسوس که نامه جوانی طی شد
وآن تازه بهار زندگانی دی شد
آن مرغ طرب که نام او بود شباب
افسوس ندانم که کی آمد کی شد

=== رباعی شمارهٔ ۶۴ ===
ای بس که نباشیم و جهان خواهد بود
نی نام ز ما و نی  نشان خواهد بود
زین پیش نبودیم و نبد هیچ خلل
زین پس چو نباشیم همان خواهد بود

=== رباعی شمارهٔ ۶۵ ===
این عقل که در ره سعادت پوید
روزی صد بار خود تو را می گوید
دریاب تو این یک دم وقتت که نه ای
آن تره که بدروند و دیگر روید

=== رباعی شمارهٔ ۶۶ ===
این قافله عمر عجب می گذرد
دریاب دمی که با طرب می گذرد
ساقی غم فردای حریفان چه خوری
پیش آر پیاله را که شب می گذرد

=== رباعی شمارهٔ ۶۷ ===
بر پشت من از زمانه تو می آید
وز من همه کار نانکو می آید
جان عزم رحیل کرد و گفتم بمرو
گفتا چه کنم خانه فرومی آید

=== رباعی شمارهٔ ۶۸ ===
بر چرخ فلک هیچ کسی چیر نشد
وز خوردن آدمی زمین سیر نشد
مغرور بدانی که نخورده ست تو را
تعجیل مکن هم بخورد دیر نشد

=== رباعی شمارهٔ ۶۹ ===
بر چشم تو عالم ارچه می آرایند
مگرای بدان که عاقلان نگرایند
بسیار چو تو روند و بسیار آیند
بربای نصیب خویش کت بربایند

=== رباعی شمارهٔ ۷۰ ===
بر من قلم قضا چو بی من رانند
پس نیک و بدش ز من چرا می دانند
دی بی من و امروز چو دی بی من و تو
فردا به چه حجتم به داور خوانند

=== رباعی شمارهٔ ۷۱ ===
تا چند اسیر رنگ و بو خواهی شد
چند از پی هر زشت و نکو خواهی شد
گر چشمه زمزمی و گر آب حیات
آخر به دل خاک فروخواهی شد

=== رباعی شمارهٔ ۷۲ ===
تا راه قلندری نپویی نشود
رخساره به خون دل نشویی نشود
سودا چه پزی تا که چو دل سوختگان
آزاد به ترک خود نگویی نشود

=== رباعی شمارهٔ ۷۳ ===
تا زهره و مه در آسمان گشت پدید
بهتر ز می ناب کسی هیچ ندید
من در عجبم ز می فروشان کایشان
به زآنچه فروشند چه خواهند خرید

=== رباعی شمارهٔ ۷۴ ===
چون روزی و عمر بیش و کم نتوان کرد
دل را به کم و بیش دژم نتوان کرد
کار من و تو چنان که رای من و توست
از موم به دست خویش هم نتوان کرد

=== رباعی شمارهٔ ۷۵ ===
حیی که به قدرت سر و رو می سازد
همواره همو کار عدو می سازد
گویند قرابه گر مسلمان نبود
او را تو چه گویی که کدو می سازد

=== رباعی شمارهٔ ۷۶ ===
در دهر چو آواز گل تازه دهند
فرمای بتا که می به اندازه دهند
از حور و قصور و ز بهشت و دوزخ
فارغ بنشین که آن هر آوازه دهند

=== رباعی شمارهٔ ۷۷ ===
در دهر هر آن که نیم نانی دارد
از بهر نشست آشیانی دارد
نه خادم کس بود نه مخدوم کسی
گو شاد بزی که خوش جهانی دارد

=== رباعی شمارهٔ ۷۸ ===
دهقان قضا بسی چو ما کشت و درود
غم خوردن بیهوده نمی دارد سود
پر کن قدح می به کفم درنه زود
تا باز خورم که بودنی ها همه بود

=== رباعی شمارهٔ ۷۹ ===
روزی ست خوش و هوا نه گرم است و نه سرد
ابر از رخ گلزار همی شوید گرد
بلبل به زبان حال خود با گل زرد
فریاد همی کند که می باید خورد

=== رباعی شمارهٔ ۸۰ ===
زآن پیش که بر سرت شبیخون آرند
فرمای که تا باده گلگون آرند
تو زر نه ای ای غافل نادان که تو را
در خاک نهند و باز بیرون آرند

=== رباعی شمارهٔ ۸۱ ===
عمرت تا کی به خودپرستی گذرد
یا در پی نیستی و هستی گذرد
می نوش که عمری که اجل در پی اوست
آن به که به خواب یا به مستی گذرد

=== رباعی شمارهٔ ۸۲ ===
کس مشکل اسرار اجل را نگشاد
کس یک قدم از دایره بیرون ننهاد
من می نگرم ز مبتدی تا استاد
عجز است به دست هرکه از مادر زاد

=== رباعی شمارهٔ ۸۳ ===
کم کن طمع از جهان و می زی خرسند
از نیک و بد زمانه بگسل پیوند
می در کف و زلف دلبری گیر که زود
هم بگذرد و نماند این روزی چند

=== رباعی شمارهٔ ۸۴ ===
گرچه غم و رنج من درازی دارد
عیش و طرب تو سرفرازی دارد
بر هر دو مکن تکیه که دوران فلک
در پرده هزار گونه بازی دارد

=== رباعی شمارهٔ ۸۵ ===
گردون ز زمین هیچ گلی برنارد
کش نشکند و هم به زمین نسپارد
گر ابر چو آب خاک را بردارد
تا حشر همه خون عزیزان بارد

=== رباعی شمارهٔ ۸۶ ===
گر یک نفست ز زندگانی گذرد
مگذار که جز به شادمانی گذرد
هشدار که سرمایه سودای جهان
عمر است چنان کش گذرانی گذرد

=== رباعی شمارهٔ ۸۷ ===
گویند بهشت و حورعین خواهد بود
آنجا می و شیر و انگبین خواهد بود
گر ما می و معشوق گزیدیم چه باک
چون عاقبت کار چنین خواهد بود

=== رباعی شمارهٔ ۸۸ ===
گویند بهشت و حور و کوثر باشد
جوی می و شیر و شهد و شکر باشد
پر کن قدح باده و بر دستم نه
نقدی ز هزار نسیه خوش تر باشد

=== رباعی شمارهٔ ۸۹ ===
گویند هر آن کسان که با پرهیزند
زآن سان که بمیرند چنان برخیزند
ما با می و معشوقه از آنیم مدام
باشد که به حشرمان چنان انگیزند

=== رباعی شمارهٔ ۹۰ ===
می خور که ز دل کثرت و قلت ببرد
و اندیشه هفتاد و دو ملت ببرد
پرهیز مکن ز کیمیایی که از او
یک جرعه خوری هزار علت ببرد

=== رباعی شمارهٔ ۹۱ ===
هر راز که اندر دل دانا باشد
باید که نهفته تر ز عنقا باشد
کاندر صدف از نهفتگی گردد در
آن قطره که راز دل دریا باشد

=== رباعی شمارهٔ ۹۲ ===
هر صبح که روی لاله شبنم گیرد
بالای بنفشه در چمن خم گیرد
انصاف مرا ز غنچه خوش می آید
کاو دامن خویشتن فراهم گیرد

=== رباعی شمارهٔ ۹۳ ===
هرگز دل من ز علم محروم نشد
کم ماند ز اسرار که معلوم نشد
هفتاد و دو سال فکر کردم شب و روز
معلومم شد که هیچ معلوم نشد

=== رباعی شمارهٔ ۹۴ ===
هم دانه امید به خرمن ماند
هم باغ و سرای بی تو و من ماند
سیم و زر خویش از درمی تا به جوی
با دوست بخور گرنه به دشمن ماند

=== رباعی شمارهٔ ۹۵ ===
یاران موافق همه از دست شدند
در پای اجل یکان یکان پست شدند
خوردیم ز یک شراب در مجلس عمر
دوری دو سه پیشتر ز ما مست شدند

=== رباعی شمارهٔ ۹۶ ===
یک جام شراب صد دل و دین ارزد
یک جرعه می مملکت چین ارزد
جز باده لعل نیست در روی زمین
تلخی که هزار جان شیرین ارزد

=== رباعی شمارهٔ ۹۷ ===
یک قطره آب بود با دریا شد
یک ذره خاک با زمین یکتا شد
آمد شدن تو اندر این عالم چیست
آمد مگسی پدید و ناپیدا شد

=== رباعی شمارهٔ ۹۸ ===
یک نان به دو روز اگر بود حاصل مرد
از کوزه شکسته ای دمی آبی سرد
مأمور کم از خودی چرا باید بود
یا خدمت چون خودی چرا باید کرد

=== رباعی شمارهٔ ۹۹ ===
آن لعل در آبگینه ساده بیار
وآن محرم و مونس هر آزاده بیار
چون می دانی که مدت عالم خاک
باد است که زود بگذرد باده بیار

=== رباعی شمارهٔ ۱۰۰ ===
از بودنی ای دوست چه داری تیمار
وز فکرت بیهوده دل و جان افکار
خرم بزی و جهان به شادی گذران
تدبیر نه با تو کرده اند اول کار

=== رباعی شمارهٔ ۱۰۱ ===
افلاک که جز غم نفزایند دگر
ننهند به جا تا نربایند دگر
ناآمدگان اگر بدانند که ما
از دهر چه می کشیم نایند دگر

=== رباعی شمارهٔ ۱۰۲ ===
ای دل غم این جهان فرسوده مخور
بیهوده نه ای غمان بیهوده مخور
چون بوده گذشت و نیست نابوده پدید
خوش باش غم بوده و نابوده مخور

=== رباعی شمارهٔ ۱۰۳ ===
ای دل همه اسباب جهان خواسته گیر
باغ طربت به سبزه آراسته گیر
و آنگاه بر آن سبزه شبی چون شبنم
بنشسته و بامداد برخاسته گیر

=== رباعی شمارهٔ ۱۰۴ ===
این اهل قبور خاک گشتند و غبار
هر ذره ز هر ذره گرفتند کنار
آه این چه شراب است که تا روز شمار
بیخود شده و بی خبرند از همه کار

=== رباعی شمارهٔ ۱۰۵ ===
خشت سر خم ز ملکت جم خوشتر
بوی قدح از غذای مریم خوشتر
آه سحری ز سینه خماری
از ناله بوسعید و ادهم خوشتر

=== رباعی شمارهٔ ۱۰۶ ===
در دایره سپهر ناپیدا غور
جامی ست که جمله را چشانند به دور
نوبت چو به دور تو رسد آه مکن
می نوش به خوشدلی که دور است نه جور

=== رباعی شمارهٔ ۱۰۷ ===
دی کوزه گری بدیدم اندر بازار
بر پاره گلی لگد همی زد بسیار
وآن گل به زبان حال با او می گفت
من همچو تو بوده ام مرا نیکودار

=== رباعی شمارهٔ ۱۰۸ ===
زآن می که حیات جاودانیست بخور
سرمایه لذت جوانی است بخور
سوزنده چو آتش است لیکن غم را
سازنده چو آب زندگانی است بخور

=== رباعی شمارهٔ ۱۰۹ ===
گر باده خوری تو با خردمندان خور
یا با صنمی لاله رخی خندان خور
بسیار مخور ورد مکن فاش مساز
اندک خور و گهگاه خور و پنهان خور

=== رباعی شمارهٔ ۱۱۰ ===
وقت سحر است خیز ای طرفه پسر
پر باده لعل کن بلورین ساغر
کاین یک دم عاریت در این کنج فنا
بسیار بجویی و نیابی دیگر

=== رباعی شمارهٔ ۱۱۱ ===
از جمله رفتگان این راه دراز
بازآمده کیست تا به ما گوید راز
پس بر سر این دو راهه آز و نیاز
تا هیچ نمانی که نمی آیی باز

=== رباعی شمارهٔ ۱۱۲ ===
ای پیر خردمند پگه تر برخیز
وآن کودک خاکبیز را بنگر تیز
پندش ده گو که نرم نرمک می بیز
مغز سر کیقباد و چشم پرویز

=== رباعی شمارهٔ ۱۱۳ ===
وقت سحر است خیز ای مایه ناز
نرمک نرمک باده خور و چنگ نواز
کآنها که به جایند نپایند بسی
وآنها که شدند کس نمی آید باز

=== رباعی شمارهٔ ۱۱۴ ===
مرغی دیدم نشسته بر باره طوس
در پیش نهاده کله کیکاووس
با کله همی گفت که افسوس افسوس
کو بانگ جرس ها و کجا ناله کوس

=== رباعی شمارهٔ ۱۱۵ ===
جامی است که عقل آفرین می زندش
صد بوسه ز مهر بر جبین می زندش
این کوزه گر دهر چنین جام لطیف
می سازد و باز بر زمین می زندش

=== رباعی شمارهٔ ۱۱۶ ===
خیام اگر ز باده مستی خوش باش
با ماهرخی اگر نشستی خوش باش
چون عاقبت کار جهان نیستی است
انگار که نیستی چو هستی خوش باش

=== رباعی شمارهٔ ۱۱۷ ===
در کارگه کوزه گری رفتم دوش
دیدم دو هزار کوزه گویا و خموش
ناگاه یکی کوزه برآورد خروش
کو کوزه گر و کوزه خر و کوزه فروش

=== رباعی شمارهٔ ۱۱۸ ===
ایام زمانه از کسی دارد ننگ
کو در غم ایام نشیند دلتنگ
می خور تو در آبگینه با ناله چنگ
زان پیش که آبگینه آید بر سنگ

=== رباعی شمارهٔ ۱۱۹ ===
از جرم گل سیاه تا اوج زحل
کردم همه مشکلات کلی را حل
بگشادم بندهای مشکل به حیل
هر بند گشاده شد بجز بند اجل

=== رباعی شمارهٔ ۱۲۰ ===
با سرو قدی تازه تر از خرمن گل
از دست منه جام می و دامن گل
زان پیش که ناگه شود از باد اجل
پیراهن عمر ما چو پیراهن گل

=== رباعی شمارهٔ ۱۲۱ ===
ای دوست بیا تا غم فردا نخوریم
وین یک دم عمر را غنیمت شمریم
فردا که ازین دیر فنا درگذریم
با هفت هزارسالگان سربه سریم

=== رباعی شمارهٔ ۱۲۲ ===
این چرخ فلک که ما در او حیرانیم
فانوس خیال از او مثالی دانیم
خورشید چراغ دان و عالم فانوس
ما چون صوریم کاندر او حیرانیم

=== رباعی شمارهٔ ۱۲۳ ===
برخیز ز خواب تا شرابی بخوریم
زان پیش که از زمانه تابی بخوریم
کاین چرخ ستیزه روی ناگه روزی
چندان ندهد زمان که آبی بخوریم

=== رباعی شمارهٔ ۱۲۴ ===
برخیزم و عزم باده ناب کنم
رنگ رخ خود به رنگ عناب کنم
این عقل فضول پیشه را مشتی می
بر روی زنم چنان که در خواب کنم

=== رباعی شمارهٔ ۱۲۵ ===
بر مفرش خاک خفتگان می بینم
در زیر زمین نهفتگان می بینم
چندان که به صحرای عدم می نگرم
ناآمدگان و رفتگان می بینم

=== رباعی شمارهٔ ۱۲۶ ===
تا چند اسیر عقل هر روزه شویم
در دهر چه صد ساله چه یکروزه شویم
درده تو به کاسه می از آن پیش که ما
در کارگه کوزه گران کوزه شویم

=== رباعی شمارهٔ ۱۲۷ ===
چون نیست مقام ما در این دهر مقیم
پس بی می و معشوق خطاییست عظیم
تا کی ز قدیم و محدث امیدم و بیم
چون من رفتم جهان چه محدث چه قدیم

=== رباعی شمارهٔ ۱۲۸ ===
خورشید به گل نهفت می نتوانم
و اسرار زمانه گفت می نتوانم
از بحر تفکرم برآورد خرد
دری که ز بیم سفت می نتوانم

=== رباعی شمارهٔ ۱۲۹ ===
دشمن به غلط گفت که من فلسفی ام
ایزد داند که آنچه او گفت نی ام
لیکن چو در این غم آشیان آمده ام
آخر کم از آنکه من بدانم که کی ام

=== رباعی شمارهٔ ۱۳۰ ===
ماییم که اصل شادی و کان غمیم
سرمایه دادیم و نهاد ستمیم
پستیم و بلندیم و کمالیم و کمیم
آیینه زنگ خورده و جام جمیم

=== رباعی شمارهٔ ۱۳۱ ===
من می نه ز بهر تنگدستی نخورم
یا از غم رسوایی و مستی نخورم
من می ز برای خوشدلی می خوردم
اکنون که تو بر دلم نشستی نخورم

=== رباعی شمارهٔ ۱۳۲ ===
من بی می ناب زیستن نتوانم
بی باده کشید بار تن نتوانم
من بنده آن دمم که ساقی گوید
یک جام دگر بگیر و من نتوانم

=== رباعی شمارهٔ ۱۳۳ ===
هر یک چندی یکی برآید که منم
با نعمت و با سیم و زر آید که منم
چون کارک او نظام گیرد روزی
ناگه اجل از کمین برآید که منم

=== رباعی شمارهٔ ۱۳۴ ===
یک چند به کودکی به استاد شدیم
یک چند به استادی خود شاد شدیم
پایان سخن شنو که ما را چه رسید
از خاک در آمدیم و بر باد شدیم

=== رباعی شمارهٔ ۱۳۵ ===
یک روز ز بند عالم آزاد نیم
یک دم زدن از وجود خود شاد نیم
شاگردی روزگار کردم بسیار
در کار جهان هنوز استاد نیم

=== رباعی شمارهٔ ۱۳۶ ===
از دی که گذشت هیچ از او یاد مکن
فردا که نیامده ست فریاد مکن
بر نامده و گذشته بنیاد مکن
حالی خوش باش و عمر بر باد مکن

=== رباعی شمارهٔ ۱۳۷ ===
ای دیده اگر کور نیی گور ببین
وین عالم پر فتنه و پر شور ببین
شاهان و سران و سروران زیر گلند
روهای چو مه در دهن مور ببین

=== رباعی شمارهٔ ۱۳۸ ===
برخیز و مخور غم جهان گذران
بنشین و دمی به شادمانی گذران
در طبع جهان اگر وفایی بودی
نوبت به تو خود نیامدی از دگران

=== رباعی شمارهٔ ۱۳۹ ===
چون حاصل آدمی در این شورستان
جز خوردن غصه نیست تا کندن جان
خرم دل آنکه زین جهان زود برفت
وآسوده کسی که خود نیامد به جهان

=== رباعی شمارهٔ ۱۴۰ ===
رفتم که در این منزل بیداد بدن
در دست نخواهد بجز از باد بدن
آن را باید به مرگ من شاد بدن
کز دست اجل تواند آزاد بدن

=== رباعی شمارهٔ ۱۴۱ ===
رندی دیدم نشسته بر خنگ زمین
نه کفر و نه اسلام و نه دنیا و نه دین
نه حق نه حقیقت نه شریعت نه یقین
اندر دو جهان که را بود زهره این

=== رباعی شمارهٔ ۱۴۲ ===
قانع به یک استخوان چو کرکس بودن
به زآنکه طفیل خوان ناکس بودن
با نان جوین خویش حقا که به است
کآلوده و پالوده هر خس بودن

=== رباعی شمارهٔ ۱۴۳ ===
قومی متفکرند اندر ره دین
قومی به گمان فتاده در راه یقین
می ترسم از آن که بانگ آید روزی
کای بی خبران راه نه آن است و نه این

=== رباعی شمارهٔ ۱۴۴ ===
گاوی ست در آسمان و نامش پروین
یک گاو دگر نهفته در زیر زمین
چشم خردت باز کن از روی یقین
زیر و زبر دو گاو مشتی خر بین

=== رباعی شمارهٔ ۱۴۵ ===
گر بر فلکم دست بدی چون یزدان
برداشتمی من این فلک را ز میان
از نو فلکی دگر چنان ساختمی
کآزاده به  کام دل رسیدی آسان

=== رباعی شمارهٔ ۱۴۶ ===
مشنو سخن از زمانه ساز آمدگان
می خواه مروق به طراز آمدگان
رفتند یکان یکان فراز آمدگان
کس می ندهد نشان ز بازآمدگان

=== رباعی شمارهٔ ۱۴۷ ===
می خوردن و گرد نیکوان گردیدن
به زآن  که به زرق زاهدی ورزیدن
گر عاشق و مست دوزخی خواهد بود
پس روی بهشت کس نخواهد دیدن

=== رباعی شمارهٔ ۱۴۸ ===
نتوان دل شاد را به غم فرسودن
وقت خوش خود به سنگ محنت سودن
کس غیب چه داند که چه خواهد بودن
می باید و معشوق و به کام آسودن

=== رباعی شمارهٔ ۱۴۹ ===
آن قصر که با چرخ همی  زد پهلو
بر درگه آن شهان نهادندی رو
دیدیم که بر کنگره اش فاخته ای
بنشسته همی  گفت که کوکو کوکو

=== رباعی شمارهٔ ۱۵۰ ===
از آمدن و رفتن ما سودی کو
وز تار امید عمر ما پودی کو
چندین سر و پای نازنینان جهان
می سوزد و خاک می شود دودی کو

=== رباعی شمارهٔ ۱۵۱ ===
از تن چو برفت جان پاک من و تو
خشتی دو نهند بر مغاک من و تو
وآنگاه برای خشت گور دگران
در کالبدی کشند خاک من و تو

=== رباعی شمارهٔ ۱۵۲ ===
می  خور که فلک بهر هلاک من و تو
قصدی دارد به جان پاک من و تو
در سبزه نشین و می روشن می خور
کاین سبزه بسی دمد ز خاک من و تو

=== رباعی شمارهٔ ۱۵۳ ===
از هرچه بجز می است کوتاهی به
می هم ز کف بتان خرگاهی به
مستی و قلندری و گمراهی به
یک جرعه می ز ماه تا ماهی به

=== رباعی شمارهٔ ۱۵۴ ===
بنگر ز صبا دامن گل چاک شده
بلبل ز جمال گل طربناک شده
در سایه گل نشین که بسیار این گل
در خاک فرو ریزد و ما خاک شده

=== رباعی شمارهٔ ۱۵۵ ===
تا کی غم آن خورم که دارم یا نه
وین عمر به خوشدلی گذارم یا نه
پر کن قدح باده که معلومم نیست
کاین دم که فرو برم برآرم یا نه

=== رباعی شمارهٔ ۱۵۶ ===
یک جرعه می کهن ز ملکی نو به
وز هر چه نه می طریق بیرون شو به
در دست به از تخت فریدون صد بار
خشت سر خم ز ملک کیخسرو به

=== رباعی شمارهٔ ۱۵۷ ===
آن مایه ز دنیا که خوری یا پوشی
معذوری اگر در طلبش می کوشی
باقی همه رایگان نیرزد  هش دار 
تا عمر گران بها بدان نفروشی

=== رباعی شمارهٔ ۱۵۸ ===
از آمدن بهار و از رفتن دی
اوراق وجود ما همی گردد طی
می خور مخور اندوه که فرمود حکیم
غمهای جهان چو زهر و تریاقش می

=== رباعی شمارهٔ ۱۵۹ ===
از کوزه گری کوزه خریدم باری
آن کوزه سخن گفت ز هر اسراری
شاهی بودم که جام زرینم بود
اکنون شده ام کوزه هر خماری

=== رباعی شمارهٔ ۱۶۰ ===
ای آنکه نتیجه چهار و هفتی
وز هفت و چهار دایم اندر تفتی
می خور که هزار بار بیشت گفتم
باز آمدنت نیست چو رفتی رفتی

=== رباعی شمارهٔ ۱۶۱ ===
ای دل تو به اسرار معما نرسی
در نکته زیرکان دانا نرسی
اینجا به می لعل بهشتی می ساز
کانجا که بهشت است رسی یا نرسی

=== رباعی شمارهٔ ۱۶۲ ===
ای دوست حقیقت شنو از من سخنی
با باده لعل باش و با سیم تنی
که آنکس که جهان کرد فراغت دارد
از سبلت چون تویی و ریش چو منی

=== رباعی شمارهٔ ۱۶۳ ===
ای کاش که جای آرمیدن بودی
یا این ره دور را رسیدن بودی
کاش از پی صد هزار سال از دل خاک
چون سبزه امید بر دمیدن بودی

=== رباعی شمارهٔ ۱۶۴ ===
بر سنگ زدم دوش سبوی کاشی
سرمست بدم که کردم این عیاشی
با من به زبان حال می گفت سبو
من چون تو بدم تو نیز چون من باشی

=== رباعی شمارهٔ ۱۶۵ ===
بر شاخ امید اگر بری یافتمی
هم رشته خویش را سری یافتمی
تا چند ز تنگنای زندان وجود
ای کاش سوی عدم دری یافتمی

=== رباعی شمارهٔ ۱۶۶ ===
بر گیر پیاله و سبو ای دلجوی
فارغ بنشین به کشتزار و لب جوی
بس شخص عزیز را که چرخ بدخوی
صد بار پیاله کرد و صد بار سبوی

=== رباعی شمارهٔ ۱۶۷ ===
پیری دیدم به خانه خماری
گفتم نکنی ز رفتگان اخباری
گفتا می خور که همچو ما بسیاری
رفتند و خبر باز نیامد باری

=== رباعی شمارهٔ ۱۶۸ ===
تا چند حدیث پنج و چار ای ساقی
مشکل چه یکی چه صد هزار ای ساقی
خاکیم همه چنگ بساز ای ساقی
بادیم همه باده بیار ای ساقی

=== رباعی شمارهٔ ۱۶۹ ===
چندان که نگاه می کنم هر سویی
در باغ روان است ز کوثر جویی
صحرا چو بهشت است ز کوثر کم گوی
بنشین به بهشت با بهشتی رویی

=== رباعی شمارهٔ ۱۷۰ ===
خوش باش که پخته اند سودای تو دی
فارغ شده اند از تمنای تو دی
قصه چه کنم که به تقاضای تو دی
دادند قرار کار فردای تو دی

=== رباعی شمارهٔ ۱۷۱ ===
در کارگه کوزه گری کردم رای
در پایه چرخ دیدم استاد به پای
می کرد دلیر کوزه را دسته و سر
از کله پادشاه و از دست گدای

=== رباعی شمارهٔ ۱۷۲ ===
در گوش دلم گفت فلک پنهانی
حکمی که قضا بود ز من می دانی
در گردش خویش اگر مرا دست بدی
خود را برهاندمی ز سرگردانی

=== رباعی شمارهٔ ۱۷۳ ===
زان کوزه می که نیست در وی ضرری
پر کن قدحی بخور به من ده دگری
زان پیش تر ای صنم که در رهگذری
خاک من و تو کوزه  کند کوزه گری

=== رباعی شمارهٔ ۱۷۴ ===
گر آمدنم به خود بدی نآمدمی
ور نیز شدن به من بدی کی شدمی
به زان نبدی که اندر این دیر خراب
نه آمدمی نه شدمی نه بدمی

=== رباعی شمارهٔ ۱۷۵ ===
گر دست دهد ز مغز گندم نانی
وز می دو منی ز گوسفندی رانی
با لاله رخی و گوشه بستانی
عیشی بود آن نه حد هر سلطانی

=== رباعی شمارهٔ ۱۷۶ ===
گر کار فلک به عدل سنجیده بدی
احوال فلک جمله پسندیده بدی
ور عدل بدی به کارها در گردون
کی خاطر اهل فضل رنجیده بدی

=== رباعی شمارهٔ ۱۷۷ ===
هان کوزه گرا بپای اگر هشیاری
تا چند کنی بر گل مردم خواری
انگشت فریدون و کف کی خسرو
بر چرخ نهاده ای چه می پنداری

=== رباعی شمارهٔ ۱۷۸ ===
هنگام صبوح ای صنم فرخ پی
برساز ترانه ای و پیش آور می
کافکند به خاک صدهزاران جم و کی
این آمدن تیر مه و رفتن دی
